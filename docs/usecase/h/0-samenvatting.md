Hoe mooi zou het zijn als een ontwikkelende partij zijn fysieke nieuwbouwplan alvast als een digitale toekomstige werkelijkheid kan verbinden met de digitale stad, dat een digitale beschrijving biedt van de actuele werkelijkheid (‘Digital Twin’)? De positie waar de ontwikkeling moet komen, wordt gekoppeld aan de juiste locatie in de digitale stad. Met een druk op de knop ziet een ontwikkelende en toetsende partij wat deze voorgestelde toekomstige werkelijkheid doet met de omgeving en of deze voldoet aan de afspraken. Zo kunnen we nu sneller zien wat mogelijk en wenselijk is, we kunnen sneller het gewenste bouwen en in de toekomst sneller het gewenste beheren. Een positief effect hiervan is ook dat men bij sloop de materialen beter hergebruiken. Wij willen dit mogelijk maken door hiervoor een vergunningscontroleservice (VCS) te bouwen. Een prototype hiervan is nu opgeleverd en hier beschreven.

**Vergunningscontroleservice**
Door de VCS kunnen we uiteindelijk meerwaarde leveren voor de stad Rotterdam en Rotterdammers. En aan andere steden, bewoners en ontwikkelaars. De VCS sluit aan op het nieuwe Digitaal Stelsel Omgevingswet, dat als doelen heeft efficiëntie verhogen, snellere doorlooptijd, integraal kunnen werken, participatie bevorderen en het imago van organisaties verbeteren. Met het prototype dat ontwikkeld is hebben wij kennis opgedaan, procesadvies ontwikkeld, een product geoptimaliseerd en bekeken hoe hiermee de organisatie optimaal kan werken. Met deze ervaring ondersteunen en adviseren wij in de ontwikkeling van het DSO en de gemeentelijke werkprocessen. Ook levert het project een bijdrage aan de digitale stad en data-gedreven werken. Juist nu ontwikkelen wij de VCS omdat, ondanks dat de innovatie nu nog een prototype is, het al een bijdrage kan leveren aan reductie van de tijd die een vergunningscontrole vergt. Momenteel is de toegestane tijd voor vergunningscontrole 8 weken, met daarbij een verlenging van 6 weken. Wanneer de omgevingswet ingaat geldt deze verlenging niet meer en is er dus minder tijd voor controle. Het prototype probeert hier een helpende hand in te zijn. 
De functionaliteit van het prototype is als volgt. Om in Rotterdam te mogen bouwen, heeft een ontwikkelende partij een omgevingsvergunning van de gemeente nodig. Hiervoor levert de ontwikkelaar vaak veel documenten en tekeningen aan, die een gemeentemedewerker bekijkt en beoordeelt. Het controleren van alle documenten is een tijdrovend proces. In het prototype levert de bouwende partij geen tekeningen aan, maar een digitaal 3D-model van zijn bouwwerk. Dit model wordt in de VCS geplaatst. De VCS koppelt dit model vervolgens aan de Digitale Stad, dat de actuele staat van de stad beschrijft. De regels die op deze plek gelden zijn zo gemaakt dat de VCS deze “begrijpt”. Daarom kan het prototype vervolgens controleren of wordt voldaan aan de eigen gestelde regels en ziet de gemeente gelijk of het bouwwerk hieraan voldoet en of het in de omgeving past. Zo verbetert de gemeente het vergunningscontroleproces, en neemt werkt uit handen voor bouwende partijen en gemeentemedewerkers.

**Ontwikkelproces**
De vergunningscontroleservice bouwt voort op kennis die is opgedaan in samenwerking met de TU-Delft. Samen met deze partij is een Proof Of Concept uitgewerkt. Een bewijs dat het idee en de techniek werkt. Het prototype is meer gebruiksvriendelijk, heeft meer functionaliteit en is een meer geïmplementeerde oplossing. Het kan daadwerkelijk door collega’s gebruikt worden. Een prototype is geen operationeel en beheerd product. Het toetst nog niet het geheel aan controles, werkt momenteel niet op alle locaties binnen de gemeente Rotterdam en is ook nog niet geïmplementeerd in het proces en in de VTH-software. Wanneer het prototype verder doorontwikkeld wordt is dit wel mogelijk. Het huidig resultaat bestaat uit het product, de software. Maar ook gebruikersonderzoek, proces-advies, indieningsvereisten van gebouw, stad en regels en een architectuurschets zijn belangrijke onderdelen van het resultaat. Het prototype is ontwikkeld door het bedrijf Building Bits.

**Samenwerking**
Er is door verschillende domeinen samengewerkt aan het prototype van de vergunningscontroleservice. Bouw- en WoningToezicht (BWT), Basisinformatie, het Ingenieursbureau en Informatiemanagement werken samen en programma’s als implementatie Omgevingswet, Digitale Stad en Totaal 3Dimensionaal zijn nauw verbonden en delen kennis en product. 
De collega’s van BWT zijn de eindgebruikers van de service. Vanuit hen zijn de usecases gekomen welke wenselijk waren om uit te werken omdat men verwachtte dat dit veel tijd zou kunnen schelen. Voorwaarde van de usecases is dat deze zowel de digitale stad (voornamelijk GEO) als het digitale bouwwerk (voornamelijk BIM) nodig hebben voor de uit te voeren controle. Er bestaat op de markt al software voor controle op alléén het digitale bouwwerk, zoals op valbeveiliging, verblijfsgebied, loopafstand, etc. Het prototype heeft als doel innovatie te bevorderen en niet om bestaande software na te bouwen. De aangedragen usecases zijn de digitale ondersteuning bij de controle voor:
*	Bestemmingsplan, de bestemmingsregels;
*	Welstand, de ruimtelijke inpassing;
*	Brandveiligheid, de bluswatervoorziening;
*	Bouwfysica, de bescherming van geluid van buiten.
*	Constructies, de buitengewone belastingcombinaties.

**Data-standaarden en interoperabiliteit**
Een machine, de vergunningscontroleservice, zal een toekomstig bouwwerk voor deze use-cases gaan controleren of deze voldoet of niet. Het is daarom van belang dat mens én machine de geleverde informatie begrijpt. De mens en de vergunningscontroleservice moet kunnen bouwen op informatie die uitwisselbaar, gestructureerd, eenduidig, correct, volledig en herbruikbaar is. Dit vraagt om afspraken tussen verschillende informatie-opstellende en informatie-beherende partijen. Deze afspraken noemt men Informatie Levering Specificaties (ILS) of in het engels en machine leesbaar een Information Delivery Specification (IDS). De huidige indieningsvereisten in de wetgeving van de vergunningscontrole dienen in de toekomst hiermee aangevuld te worden. De controleservice werkt alleen als zowel het gebouw-model, als het stad-model, als het wetgeving-model zich houdt aan deze specificaties. De specificaties zijn gebaseerd op standaarden onafhankelijk van organisaties. Het moet uiteindelijk niet uitmaken of gemeente Rotterdam, gemeente Amsterdam of een vastgoedontwikkelaar in Groningen de service gebruikt. Dit vraagt conversie en/of aanvulling van de huidige informatie. Voor het 3D-gebouw-model is IFC(-OWL) het uitgangspunt geweest. De informatie in het gebouw-model is conform de BIM-basis ILS en BIM-ILS-O&E. Voor het 3D-stad-model is CityGML(-OWL) het uitgangspunt geweest. De informatie in het stadmodel is conform de basisregistraties uit de NEN3610. Op het gebied van beleid en wetgeving is de conversie het grootst. Bestemmings-/omgevingsplannen en het bouwbesluit zijn momenteel alleen beschikbaar in proza. Dit is alleen voor de mens te begrijpen. Proza is daarom voor het prototype omgevormd in data-gedreven beleidsontwikkeling. De query-taal 'SPARQL' is hiervoor het uitgangspunt geweest. De informatie in het regel-model is conform Linked Open Vocabularies opgesteld. Deze gegevensverzamelingen staan in relatie met verschillende toepassingen. Dit wordt beschreven in de informatie-architectuur. Dit architectuurmodel is gebaseerd op het common ground 5-lagen model. De architectuur is inpasbaar in het Digitaal Stelsel Omgevingswet en houdt rekening met het VTH-systeem van de gemeente Rotterdam. Het prototype is een cloud-oplossing. De service is operationeel gemaakt op een Azure-VM van de gemeente. Vanuit de ontwikkelende partij, Building-Bits, is een beschrijving van de geleverde code, installatie en API’s gegeven. 

**Gebruikerstest en doorontwikkeling**
Het prototype is getest door de eindgebruikers, de experts van Bouw- en WoningToezicht gemeente Rotterdam. Feedback die gegeven is tijdens deze testen werd, wanneer mogelijk, direct verwerkt in het prototype. De ervaring is dat de usecases goed uitgewerkt, voorbereid en uitgevraagd zijn ten behoeve van de aanbesteding. Dit heeft de ontwikkelende partij een goede basis gegeven. De gebruikerservaringen lopen uiteen. Gebruikers geven aan dat de service doet wat gevraagd is. Men kan zich voorstellen dat op deze manier een betrouwbare uitkomst van controle gegeven wordt. Anderzijds zien gebruikers ook kansen voor verbetering en doorontwikkeling. 
Op basis van het prototype is een procesvoorstel gemaakt hoe de vergunningscontroleservice ingezet kan worden in het vergunning-proces. Deze procesplaat is als advies aangeboden aan de eigen organisatie. Tijdens het ontwikkelen van de VCS is veel kennis opgedaan door het projectteam. Deze lessen zijn geborgd. Door deze op te stellen conform de structuur die het programma Digitale Stad gehanteerd voegt men de nieuw opgedane lessons learned gemakkelijk toe. De lessen zijn gecategoriseerd op de thema’s algemeen, Bouw en WoningToezicht, Bouw Informatie Model en informatie en architectuur.   

Met het prototype VCT testten de gemeente of de uitwerking van een idee werkt en hoe dit eruit gaat zien, met als doel te leren en randvoorwaarden van de service te stellen. Nu het prototype van de vergunningscontroleservice de meerwaarde heeft bewezen adviseert het projectteam om op basis van de opgedane kennis door te ontwikkelen tot Minimaal Bruikbaar Product, Minimal Viable Product (MVP). Met een MVP test men de werkbaarheid van de VCT in de echte wereld, in de productie omgeving. De continue implementatie van een MVP toont de meerwaarde van het product. 
